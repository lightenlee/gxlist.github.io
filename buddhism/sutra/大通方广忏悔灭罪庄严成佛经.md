# 大通方广忏悔灭罪庄严成佛经

知识数二十七人下寸主水通势部縻

## 大通方广忏悔灭罪庄严成佛经卷上

如是我闻。一时佛在王舍大城。与大比丘八万人俱。诸菩萨三万六千人。于一生中。远离一切盖障。具足威德自在。于如来前。劝请宣说。方便密意。能使佛地。悉皆清净。如来事业。任运成就。以诸佛威德而为建立。为守护法器故。受持大乘。能师子吼。震大法雷。名闻十方。其德高大。如须弥山。智能深广。犹诸大海。降伏众魔。摄诸外道。使令清净。具足诸力。无碍解脱。安住不动。念定总持。乐说辩才。四等六度。无量方便。一切法义。无不具足。随顺众生。转不退轮。示有无智。善解法相。现入三界。五眼所见。知众生根。威德无量。盖诸大众。禅定智能。以修其心。相好严身。众相第一。心如虚空。舍诸世间所有色好。达诸法性。无碍智能。善知众生。往来所趣。具诸三昧。近无等等。久种善根。得佛自在智能。具足十力。四无所畏。十八不共法。通达善趣门。关闭诸恶道。等视众生。如视一子。而生五道。示现其身。欲度众生。作大医王。处于生死。善疗众病。应病与药。令得服行。永离生死。其有闻者。无不解脱。具足如是无量功德。昔曾供养过去无量诸佛。明见佛性。知如来常。常说众生等。尽有佛性。

其名曰文殊师利菩萨摩诃萨。定光菩萨摩诃萨。龙树菩萨摩诃萨。观世音菩萨摩诃萨。大势至菩萨摩诃萨。药王菩萨摩诃萨。药上菩萨摩诃萨。普贤菩萨摩诃萨。法自在王菩萨摩诃萨。师子吼菩萨摩诃萨。陀罗尼菩萨摩诃萨。宝藏菩萨摩诃萨。常精进菩萨摩诃萨。不休息菩萨摩诃萨。信相菩萨摩诃萨。无胜菩萨摩诃萨。弥勒菩萨摩诃萨。如是等菩萨摩诃萨三万六千人。复有八十万亿威力诸天。及诸比丘。比丘尼。优婆塞。优婆夷。天龙夜叉。人非人等。释提桓因与无量天人。在于空中。雨宝天华。无量音乐。自然而作。梵摩三钵天。烧妙天香。供养如来。香烟遍至十方无量世界。愿皆普同供养十方一切诸佛。供养十方一切诸法。供养十方一切诸大菩萨。是诸天等。为利如是。供养诸佛。为求大乘。无上之道。

尔时世尊。与如是等无量无边大众。前后围绕。发向娑罗。二月十五日。临欲涅盘时。以佛神力。大悲普覆。欲摄众生。出大音声。其声遍满。乃至十方。随其类音。普告众生。今日如来应正遍知。怜愍众生。覆护众生。摄受众生。等视众生。如是一子。无归依者。为作归依。未见佛性者。令见佛性。未离烦恼者。令离烦恼。无安隐者。为作安隐。未解脱者。为作解脱。未安乐者。令得安乐。未离疑惑者。令离疑惑。未忏悔者。令得忏悔。未涅盘者。令得涅盘。尔时道边。清净平正。吉祥福地。纵广正等。十千由旬。佛见此地。平正清净。即便止住。告诸比丘。今于是中。可以说法。尔时。阿难比丘白佛言。世尊。如来世尊昔常性好山林。清净流水。华果园林。今于是中。亦无流水。亦无林树。亦无聚落国土人民。今日如来。安居说法。远来者众。饥劳疲乏。性命不济。有食有命。有命有身。有身有道。无食无命。无命无身。无身无道。今于是中。无有如是可意之事。云何世尊。于中说法。尔时大智舍利弗。以佛智力。告阿难言。先应为法。不须余念。如来世尊。不但十力。四无所畏。如来世尊。有如是无量力。一切无所畏。智能无量。威神无量。无归依者。为作归依。未见佛性者。令见佛性。未离烦恼者。令离烦恼。未安隐者。为作安隐。未解脱者。令得解脱。未安乐者。令得安乐。未涅盘者。令得涅盘。如来世尊。有如是等无量神力。何忧如来。而无自然。我念往昔。维摩大士。为众说法。他方菩萨。声闻缘觉。威力诸天。龙神大众。集在方室。未曾有食。我时念言。此诸大众。云何得食。大士维摩。即语我言。声闻少智。应念正法。云何先观。邪命衣食。及以床坐。维摩大士。说是语时。天人得道。我怀惭愧。汝今所念。亦复如是。

尔时如来。即告阿难。实如大智舍利弗语。应念大乘。莫念安身。作是语已。即入三昧。以威神力。实时其地。有一金华。从地涌出。其华出高。四十万由旬。遍覆三千大千世界。琉璃罗网。弥覆金华。其金华下。有众宝浴池。与华平等。名为八功德。香水弥满。其池四岸有种种名华。所谓优钵罗华。拘物头华。波头摩华。分陀利华。有如是等。种种无量名华。庄严宝池。若见如是金华宝池。得法眼净。何况入中。而得洗浴。若入洗浴。即得清净无生法忍。其金华下。有宝师子座。其师子座。高百由旬。尔时如来。坐于宝座。身诸毛孔。上下枝节。放大光明。如来金光明。与金华同色。从华四面。金光流出。普照十方一切佛土。佛光金华。所照之处。山谷国土。高下平正。皆作金色。无有秽恶。地狱休息。饿鬼解脱。除一阐提。谤方等经。以佛神力。他方国土。及此国中。悉皆一等。无有殊异。十方诸佛。观此光已。异口同音。俱叹释迦。善哉善哉。大慈世尊。今放光明。异于常明。昔日放光。先照东方。今日放光。四面一时。普照十方。当知此光。欲度苦恼一切众生。使出三界。到大涅盘。尔时。他方十方诸佛。异口同音。告其侍者。大菩萨众。诸善男子。汝等当知。今日中国娑婆世界。释迦牟尼如来。放大光明。必说妙法。度苦众生。汝等今者。应往彼土。供养彼佛。请决所疑。听受经法。彼土众生。昔来刚恶。虚伪不实。不信一乘。释迦大慈。万善方便。为开三乘。度脱三有。虽说三乘。上语亦善。中语亦善。下语亦善。义味甚深。纯备具足。彼佛世尊。百千万劫。不可值见。所说经法。不可得闻。彼诸大众。不可时会。释迦所生。殊妙金华。不可得见。是故汝等。今往彼土。得见彼佛。请问所疑。自得利益。复利众生。作是语已。十方佛土。一一各有。十亿菩萨。即从座起。为佛作礼。俱同发来。一一菩萨。各有百千音乐。雨宝妙华。来到佛所。到佛所已。绕佛七匝。为佛作礼。却坐一面。俱共发声。异口同音。而白佛言。世尊。我等今者。欲有所问。唯愿世尊。当为说之。利益众生。尔时。佛告诸来菩萨摩诃萨众。诸善男子。若有所疑。今悉可问。吾当为汝。决定说之。

尔时。诸来菩萨白佛言。世尊。我土如来。唯说一乘。云何如来。今说三乘。

尔时世尊。以无碍智。告诸菩萨。汝等今者。为利众生。咨问是意。谛听谛听。诸善男子。譬如有人。一人三名。小时名小。二十名中年。过八十名为老者。我今三乘。亦复如是。为初小心声闻之人。说于小乘。为于中心缘觉之人。说于中乘。为大菩萨大道心人。说于大乘。诸善男子。汝今复听。理无二边。趣必同归。解虽殊律。终为一观。理是一乘。分之为三。声闻缘觉乘。皆入大乘。大乘者。即是佛乘。是故三乘。即是一乘。

说是法时。会中十千菩萨得无生法忍。八百比丘得阿罗汉果。二万天人得法眼净。百千万人即发阿耨多罗三藐三菩提心。

尔时。十方诸来菩萨。俱共合掌。而白佛言。我等今者。以彼佛力。来到此土。得见世尊。复闻大乘。愿听我等。受持是经。于佛灭后。在此国土。及余他方。山林树下。神仙居处。城邑聚落。旷野冢间。树下露地。塔寺僧坊。讲法众会。俗人住处。家家人人。广宣流布。常使不绝。何以故。是经之住。令得恶道永息。所以尔者。曾闻佛说。地狱不闲。若诵是经一句。诸天欢喜。常来亲近。自然修善。若人闻是方广经典。欢喜信敬。书写读诵。受持礼拜。称是经中。一佛一菩萨名者。是人现世安隐。不见诸恶。若其命终。我等菩萨。前导是人。回向我国。共生一处。何以故。受持是经故。受持是经者。即持佛身。持佛身者。当知是人。即是菩萨。是故是人。即我同学。以是因缘。受持是经。愿生一处。不相舍离。

尔时。复有诸鬼神王。大梵天王。三十三天。护世四天王。金刚密迹。诸鬼神王。散脂大将。那罗龙王等。难陀龙王。婆难陀龙王。阿修罗王。迦楼罗王。大辨天王。鬼子母天王。诸山鬼神神王。树神王。河神王。海神王。地神王。水神王。火神王。风神王。如是无量无边诸神王等。及大诸天。即从座起。头面礼足。合掌恭敬。而白佛言。世尊。我等今者。常当护持。世尊所说。方广经典。有是经处。我等神王。常在于前。为作清净。若在塔中。若在坊中。若在白衣舍。若在空处。或复有人。以不净手。抃捉是经。或不恭敬。读诵是经。我使是人。行住坐卧。身心不安。处处怖畏。横罹恶事。现身不安。死入地狱。若人恭敬清净。捉持此经。洗浴烧香。读诵受持。或复书写。忆念不忘。忆是经典。不行恶事。若能如是。我等神王。为是经故。守护是人。是人若卧。立其人前。不使见恶。亦复不为。恶人恶鬼。横害其人。若其住处。护其宅舍。若欲行来。我等神王。于其人前。为作开导。须者给与。四方行来。无所障碍。常见善事。命终生天。因是值佛。不失大乘。

尔时世尊。告诸大菩萨鬼神王等。如是如是。如汝所说。如是经典。不可得闻。何况可见。若欲受持。读诵是经。当净洗浴。着净衣服。净扫坊舍。以悬缯幡盖。庄严室内。烧种种妙香。旃檀香。末香。种种涂香。礼拜。如是六时。从初一日。乃至七日。日日中间。读诵是经。正心正忆。正念正观。正思惟。正思议。正受持。正用行。正教化。日夜六时。礼拜是经中。诸佛菩萨。十二部经。若能如是。礼拜读诵。信敬之者。如是经中。所说重罪。悉皆除灭。无有疑也。何以故。是大方广经典。十方诸佛。之所修行。之所护持。诸佛之母。诸经之王。妙义之藏。菩萨之道。今是大乘方广深妙经典。亦如世间所有六大不可思议。何等为六。一者大地。二者大水。三者大火。四者大风。五者大日。六者大空。是经亦如大地。普载一切净秽好恶。是经亦如大水。洗除一切秽恶不净恶物。是经亦如大火。普烧一切烦恼秽恶不净恶物。是经亦如大风。普吹一切不净秽恶。是经亦如大日。普照一切所有黑暗。是经亦如大空。悉能容受所有好恶。今是大乘方广经典。广大无对。上至菩萨。中至声闻。下至有形。悉能容忍。是故汝等。受持是经。流布是经。信敬是经。常使汝等诸大菩萨。入佛智能。明见佛性。当令汝等诸天神王。及受持经者。常得见我。及见未来一切诸佛。转大法轮。坐于道场。

尔时大众中。有一菩萨。名曰信相。于大众中。即从座起。正理衣仪。顶礼佛足。而白佛言。世尊。我等今者。欲有所问。唯愿世尊。当为说之。世尊所说。能大利益。无量众生。

尔时。佛告信相菩萨。善哉善哉。善男子。若有所问。随意问之。吾当为汝。分别解说。汝所问者。亦大利益。无量众生。

信相菩萨白佛言。世尊。我念往昔。久远过去。无量世时。有佛世尊。名曰宝胜。一闻名者。皆得生天。于后不久。天自在光王国内。旷野泽中。有一大池。其水枯涸。于彼池中。有十千大鱼。为日所曝。欲入死门。有一大士。名曰流水。见是大鱼。心生慈悲。施水饮食。少日得活。知命不久。即为三称。宝胜佛名。是鱼闻已。即便命终。生忉利天。以是因缘。今愿世尊。为是大众。及未来众生。说诸佛名。及闻世尊释迦名号。亦得无量无边利益。无边功德。常处富乐。见了佛性。以是因缘。故求此愿。唯愿说之。度脱重禁迷惑众生。

尔时。佛告信相菩萨摩诃萨。善男子。我若广说十方诸佛所有名号。百千万劫。说不能尽。一切诸水。可知渧数。无有能知。诸佛名字。诸须弥山。可知斤两。无有能知。诸佛名字。一切大地。可知尘数。无有能知。诸佛名字。虚空世界。可知尽边。无有能知。诸佛名字。吾今为汝。略说三世。诸佛名字。若人闻者。一径于耳。其人命终。亦得生天。闻已信敬。复能尽形书写。称名礼拜。得灭无量。生死重罪。得福无量。其人命终。十方世界。随意往生。亦得见我。及见未来。贤劫诸佛。

尔时世尊。告诸大众。汝等应当。正理衣服。正心正身。正忆正念正观。欲闻法者。一心当敬礼须弥灯王佛。敬礼宝王佛。敬礼宝胜佛。敬礼阿弥陀佛。敬礼毗婆尸佛。敬礼多宝佛。敬礼释迦牟尼佛。敬礼摄持一切法。敬礼过称量。敬礼无譬类。敬礼无边法。敬礼难思议。敬礼住力力中力。敬礼十力无所畏。敬礼三界尊。敬礼一切大导师。敬礼能断众结缚。敬礼已到于彼岸。敬礼已度诸世间。敬礼永离生死道。敬礼三昧得解脱。敬礼如空无所依。敬礼众中大法王。敬礼破坏四魔众。敬礼一子大慈父。唯愿世世值诸佛。明见佛性。到大涅盘。何以故。一切有形。皆有佛性。是诸大众。十指合掌。一心谛听。一心供养

听我说三世 十方诸佛名 乃至五无间

当生解脱相 若人无善根 我亦为说之

彼自不能解 燋种自然去 唯有真实在

除去小乘相 唯有大乘在 除去二乘者

唯有一乘在 若人无善根 不得闻是音

曾供无量佛 今得闻佛名 当知受持者

少分解脱人 安住清净地 今于我法中

经行作佛事 受持及读诵 礼拜是佛名

去离众魔事 除灭四重禁 无间一阐提

是人未来世 必得成佛道 若人不生信

定堕三恶道 生信勤礼拜 当见无量佛

应当一心礼 愿除无量罪 是故今敬礼

是诸大众。合掌谛听。摄持身心。勿得动转。五体投地。一心谛听。

尔时世尊。称名唱曰。南无过去无量诸佛。南无二万日月灯明佛。南无三万燃灯佛。南无大通智胜佛。南无十六子佛。南无空王佛。南无多宝佛。南无云自在灯王佛。南无威音王佛。南无无数光佛。南无思善佛。南无分身诸佛。南无无量化身佛。南无日月净明德佛。南无净华宿王智佛。南无净庄严王佛。南无龙尊王佛。南无云雷音王佛。南无云雷宿主华智佛。南无宝王佛。南无娑罗树王佛。南无上威德宝王佛。南无光明王佛。南无百亿定光佛。南无光远佛。南无月光佛。南无旃檀香佛。南无善山王佛。南无须弥天冠佛。南无须弥等曜佛。南无月色佛。南无正念佛。南无离垢佛。南无无着佛。南无龙天佛。南无不动地佛。南无妙花佛。南无琉璃妙花佛。南无琉璃金色佛。南无金藏佛。南无炎光佛。南无炎根佛。南无地种佛。南无月像佛。南无日音佛。南无解脱华佛。南无庄严光明佛。南无海觉神通佛。南无水光佛。南无大音佛。南无大香佛。南无离虚垢佛。南无舍厌意佛。南无宝炎佛。南无妙顶佛。南无勇立佛。南无功德持慧佛。南无弊日月光佛。南无日月琉璃光佛。南无无上琉璃光佛。南无最上首佛。南无菩提华佛。南无月明佛。南无日光佛。南无华色王佛。南无水月光佛。南无除疑冥佛。南无度苦行佛。南无净信佛。南无善宿佛。南无威神佛。南无法慧佛。

南无鸾音佛。南无师子音佛。南无龙音佛。南无处世佛。南无自在佛。南无无量寿佛。南无无量光佛。南无无边光佛。南无无碍光佛。南无无对光佛。南无光炎王佛。南无炎光佛。南无炎根佛。南无清净光佛。南无欢喜光佛。南无智能光佛。南无不断光佛。南无难思光佛。南无无称光佛。南无超日月光佛。南无相好紫金佛。南无远照佛。南无宝藏佛。南无无量音佛。南无甘露味佛。南无龙胜佛。南无胜力佛。南无师子音佛。南无离垢光佛。南无德首佛。南无妙德山佛。南无人王佛。南无金刚王佛。南无无上华佛。南无畏力王佛。南无龙自在王佛。南无师子依王佛。南无师子威光王佛。南无自在王佛。南无普光佛。南无普明佛。南无栴檀香光佛。南无多摩罗跋栴檀香佛。南无栴檀香光佛。南无欢喜藏宝积佛。南无摩尼幢佛。南无上大精进佛。南无普净佛。南无摩尼幢佛。南无摩尼幢灯光佛。南无慧炬照佛。南无海德光明佛。南无金刚牢强佛。南无普散金光佛。南无大强精进佛。

南无勇猛佛。南无悲光佛。南无慈力王佛。南无慈藏王佛。南无栴檀窟庄严胜佛。南无贤善首佛。南无善觉佛。南无庄严王佛。南无金山宝盖佛。南无金华炎光相佛。南无大炬光明佛。南无宝盖照空自在力王佛。南无金华光佛。南无虚空宝华光佛。南无琉璃庄严王佛。南无普现色身光佛。南无不动光佛。南无降伏诸魔王佛。南无千光明佛。南无慈慧胜佛。南无弥勒鲜光佛。南无世净光佛。南无善寂月音佛。南无妙尊智王佛。南无宝盖灯王佛。南无龙种上智尊王佛。南无日月光佛。南无日月珠光佛。南无慧幡胜庄严王佛。南无无垢藏佛。南无光明相佛。南无金炎光明佛。南无金焰光明藏佛。南无师子吼自在力王佛。南无妙音胜王佛。南无常光幢佛。南无常光幡佛。南无观世灯王佛。南无慧依灯王佛。南无法常胜王佛。南无须弥光佛。南无须摩那华光佛。南无优钵罗华光佛。南无强胜力王佛。南无慧力王佛。南无阿閦毗欢喜光佛。南无无量音声王佛。南无才光佛。南无金海光佛。南无山海慧自在通王佛。南无大通光佛。南无大解脱光佛。南无一切法常满王佛。南无现无愚佛。南无过去无量分身诸佛。南无过去一佛十佛百佛千佛万佛。能除无量劫以来生死重罪。南无一亿十亿百亿千亿万亿那由他恒河沙无量阿僧祇佛。若人闻是过去无量阿僧祇佛名。是人八十万劫。不堕地狱苦。是故今敬礼。

若人因礼拜 过去诸佛者 灭罪得本心

更不造十恶 及以五逆等 常得闻正法

具足大乘戒 是故今敬礼 唯除二种人

一者谤方等 二者一阐提 若人心净清

不名一阐提 常见无量佛 是故今敬礼

若有犯重罪 及以五间无 复能清净信

亦得如法住 皆由敬礼故 灭除十恶业

悉得大乘戒 是故今敬礼

说是过去诸佛名时。十千菩萨得无生忍。八百声闻发少分心。五千比丘得阿罗汉道。一亿天人得法眼净。

南无现在无量诸佛。南无十亿光明王诸佛。南无离垢紫金沙佛。南无无量明佛。南无日轮光明王佛。南无香积佛。南无师子亿像佛。南无师子游戏佛。南无普光功德山王佛。南无善住功德宝王佛。南无宝庄严王佛。南无难胜佛。南无须弥相佛。南无须弥灯王佛。南无宝德佛。南无宝月佛。南无宝炎佛。南无宝严佛。南无难胜师子吼佛。南无大光王佛。南无不动光佛。南无药王佛。南无庄严佛。南无楼至佛。南无月盖佛。南无普光佛。南无宝王佛。南无维卫佛。南无式王佛。南无随叶佛。南无拘楼秦佛。南无拘那含牟尼佛。南无迦叶佛。南无雷音王佛。南无只法藏佛。南无栴檀华佛。南无栴檀叶佛。南无妙意佛。南无无上胜佛。南无甘露鼓佛。南无毗婆尸佛。南无日月光明佛。南无无胜光佛。南无具足庄严王佛。南无光明遍照功德王佛。南无破坏四魔师子吼王佛。南无金刚不坏佛。南无琉璃光佛。南无须弥山王佛。南无净光明王佛。南无善德佛。南无无量光明佛。南无陀罗尼游戏佛。南无首楞严三昧力王佛。南无善见定自在王佛。南无勇行定力王佛。南无无上功德佛。南无神通自在佛。南无无色相佛。南无无声相佛。南无无香相佛。南无无味相佛。南无无触相佛。南无三昧定自在佛。南无慧定自在佛。南无相觉自在佛。南无宝相王佛。南无普摄佛。南无报德普光佛。南无尸弃佛。南无毗舍浮佛。南无迦罗鸠村大佛。南无迦那含牟尼佛。南无迦叶佛。南无意乐美音佛。南无欢喜佛。南无阿閦佛。南无须弥相佛。南无须弥顶佛。南无师子音佛。南无师子相佛。南无虚空住佛。南无云雷自在佛。南无常灭佛。南无常寂佛。南无帝相佛。南无不梵相佛。南无阿弥陀佛。南无梵相佛。南无度一切世间苦恼佛。南无多摩罗拔栴檀香佛。南无须弥相佛。南无云自在王佛。南无坏一切世间怖畏佛。南无百亿我释迦牟尼佛。南无现在一佛十佛百佛千佛万佛。能除无量劫以来生死重罪。南无一亿十亿百亿千亿万亿那由他恒河沙等无量阿僧祇佛。若人闻是现在无量阿僧祇佛名。是人六十万劫。不堕地狱苦。是故今敬礼。

若人因礼拜 现在十方佛 度脱诸恶业

灭除五逆等 常住清净地 安住释迦法

永离三恶道 得见弥勒佛 及以见千佛

是故今敬礼 复见十方佛 常生清净土

得闻第一义 了知如来常

说是现在诸佛名时。二恒河沙菩萨。得入陀罗尼门。四十二亿诸天及人。皆发无上菩提道心。

南无未来贤劫无量诸佛。南无弥勒佛。南无净身佛。南无华光佛。南无华足佛。南无光明佛。南无华足佛。南无名相佛。南无阎浮那提金光佛。南无法明佛。南无宝明佛。南无普明佛。南无普相佛。南无普光佛。南无山海慧佛。南无自在通王佛。南无神变自在王佛。南无宝庄严佛。南无弗沙佛。南无百亿自在灯王佛。南无宝相佛。南无喜见佛。南无二万光相庄严王佛。南无三万同号普德佛。南无云雷音王佛。南无四万八千定光佛。南无宝月王佛。南无离垢光佛。南无妙色佛。南无妙色光明佛。南无破一切众难佛。南无众香佛。南无众声佛。南无十千光明庄严佛。南无八十亿庄严光明佛。南无宝华庄严佛。南无上首德王佛。南无紫金光明佛。南无五百授记华光佛。南无那罗延不坏佛。南无好华庄严佛。南无金刚定自在佛。南无未来一佛十佛百佛千佛万佛。能除无量劫以来生死重罪。南无一亿十亿百亿千亿万亿那由他恒河沙无量阿僧祇佛。若人闻是未来无量阿僧祇佛名。是人四十万劫不堕地狱苦。是故今敬礼。

若人因礼拜 未来诸佛名 三障及五逆

唯除一阐提 悉皆得除灭 安住佛法中

得见无量佛 常得闻正法 是故今敬礼

若人因礼拜 三世十方佛 灭除过去罪

未来及现在 所造十恶业 今现得除灭

未来见佛性 是故谛信之 书写读诵经

世世所生处 不生恶邪见 常正得解脱

不生在边地 不生在恶国 不见恶国王

四亿万劫中 不堕地狱苦 是故今敬礼

灭除十恶业 得大陀罗尼

说是未来诸佛名时。五万菩萨住不退地。七百比丘尼得阿罗汉道。六十二亿诸天人民得法眼净。

南无总持大陀罗尼。十二部经。修多罗。只夜。授记。伽陀那。忧陀那。尼陀那。阿波陀那。伊帝目多伽。阇陀伽。毗佛略。阿浮陀达摩。忧波提舍。所有大藏。诸波罗蜜。若人闻是。十二部经。诸波罗蜜。赞诵礼拜。信乐受持。是人二十万劫中。不堕地狱苦。得宿命智。是故今敬礼。

说是十二部经名时。八万五千菩萨。得金刚三昧。十亿声闻。发大乘心。十千比丘比丘尼。得罗汉道。无量天人。得法眼净。

南无十方无量诸大菩萨。南无文殊师利菩萨。南无观世音菩萨。南无大势至菩萨。南无常精进菩萨。南无不休息菩萨。南无宝掌菩萨。南无药王菩萨。南无药上菩萨。南无勇精进菩萨。南无勇施菩萨。南无宝月菩萨。南无月光菩萨。南无满月菩萨。南无大力菩萨。南无无量力菩萨。南无越三界菩萨。南无[飐-占+(犮-乂+又)]陀婆罗菩萨。南无弥勒菩萨。南无宝积菩萨。南无导师菩萨。南无德藏菩萨。南无乐说菩萨。南无龙树菩萨。南无宝檀华菩萨。南无上行菩萨。南无无边行菩萨。南无安立行菩萨。南无净行菩萨。南无陀罗尼菩萨。南无金刚那罗延菩萨。南无常不轻菩萨。南无宿王华菩萨。南无喜见菩萨。南无妙音菩萨。南无德勤精进力菩萨。南无无尽意菩萨。南无无尽慧菩萨。南无净藏菩萨。南无净眼菩萨。南无普贤菩萨。南无妙德菩萨。南无慈氏菩萨。南无善思议菩萨。南无空无菩萨。南无神通华菩萨。南无光英菩萨。南无光明菩萨。南无慧上菩萨。南无慧光明菩萨。南无智幢菩萨。南无寂根菩萨。南无愿慧菩萨。南无香象菩萨。南无宝英菩萨。南无宝明菩萨。南无中住菩萨。南无制行菩萨。南无解脱菩萨。南无法藏菩萨。南无等观菩萨。南无不等观菩萨。南无等不等观菩萨。南无定自在王菩萨。南无法自在王菩萨。南无法相菩萨。南无光相菩萨。南无光严菩萨。南无大严菩萨。南无宝积菩萨。南无辩积菩萨。南无宝手菩萨。南无宝掌菩萨。南无宝印手菩萨。南无常举手菩萨。南无常下手菩萨。南无常惨菩萨。南无常慈菩萨。

南无喜根菩萨。南无喜王菩萨。南无辩音菩萨。南无虚空藏菩萨。南无摄宝炬菩萨。南无宝勇菩萨。南无宝见菩萨。南无谛网菩萨。南无明网菩萨。南无无缘观菩萨。南无慧积菩萨。南无宝胜菩萨。南无天王菩萨。南无坏魔菩萨。南无电德菩萨。南无自在王菩萨。南无功德相严菩萨。南无师子吼菩萨。南无雷音菩萨。南无山相击音菩萨。南无香象菩萨。南无白香象菩萨。南无妙生菩萨。南无华严菩萨。南无梵网菩萨。南无宝杖菩萨。南无无胜菩萨。南无严土菩萨。南无金髻菩萨。南无珠髻菩萨。南无光严童子菩萨。南无持世菩萨。南无善德菩萨。南无难胜菩萨。南无照明菩萨。南无上功德菩萨。南无华光菩萨。南无宝檀华菩萨。南无萨陀波论菩萨。南无昙无竭菩萨。南无法自在菩萨。南无德守菩萨。南无不眴菩萨。南无德顶菩萨。南无善宿菩萨。南无善眼菩萨。南无善根菩萨。

南无妙臂菩萨。南无弗沙菩萨。南无师子菩萨。南无师子意菩萨。南无净解菩萨。南无那罗延菩萨。南无善意菩萨。南无现见菩萨。南无普守菩萨。南无电光菩萨。南无喜见菩萨。南无明相菩萨。南无妙意菩萨。南无无尽意菩萨。南无深慧菩萨。南无寂根菩萨。南无无碍菩萨。南无上善菩萨。南无福田菩萨。南无华严菩萨。南无德藏菩萨。南无月上菩萨。南无宝印手菩萨。南无珠顶王菩萨。南无乐实菩萨。南无乐谛菩萨。南无慧见菩萨。南无登王菩萨。南无深王菩萨。南无华王菩萨。南无妙色菩萨。南无善问菩萨。南无善答菩萨。南无了相菩萨。南无定相菩萨。南无定积菩萨。南无发喜菩萨。南无安住菩萨。南无怖魔菩萨。南无慧施菩萨。南无救脱菩萨。南无慧灯菩萨。南无勇施菩萨。南无智导菩萨。南无愿慧菩萨。南无四摄菩萨。南无教音菩萨。南无海妙菩萨。南无法喜菩萨。南无道品菩萨。南无总持菩萨。南无慈王菩萨。南无大自在菩萨。南无梵音菩萨。南无妙色菩萨。南无宝檀林菩萨。南无师子音菩萨。南无妙声菩萨。南无妙色形菩萨。南无种种庄严菩萨。南无释幢菩萨。南无顶生菩萨。南无明王菩萨。南无大光菩萨。南无奢提菩萨。南无无畏菩萨。

南无密积菩萨。南无华睒菩萨。南无上首菩萨。南无普现色身菩萨。南无神通菩萨。南无海德菩萨。南无无边身菩萨。南无医王自在菩萨。南无迦叶菩萨。南无无垢藏王菩萨。南无持一切菩萨。南无救一切菩萨。南无高贵德王菩萨。南无琉璃光菩萨。南无无畏菩萨。南无海王菩萨。南无师子吼菩萨。南无陀罗尼菩萨。南无那罗延菩萨。南无信相菩萨。南无持地菩萨。南无光严菩萨。南无光明菩萨。南无大辩菩萨。南无慈力菩萨。南无大悲菩萨。南无依王菩萨。南无依力菩萨。南无依德菩萨。南无普济菩萨。南无普摄菩萨。南无定光菩萨。南无普光菩萨。南无真光菩萨。南无拘楼秦菩萨。南无天光菩萨。南无宝王菩萨。南无弥光菩萨。南无教道菩萨。南无导师菩萨。南无大忍菩萨。南无华王菩萨。南无华积菩萨。南无慧光菩萨。南无海慧菩萨。南无坚意菩萨。南无释摩男菩萨。南无金光明菩萨。南无金藏菩萨。南无常悲菩萨。南无法上菩萨。南无才首菩萨。南无山光菩萨。南无山慧菩萨。南无大明菩萨。南无总持菩萨。南无山刚菩萨。南无登王菩萨。南无山顶菩萨。南无山幢菩萨。南无山王菩萨。南无伏魔菩萨。南无雷音菩萨。南无雨王菩萨。南无雷王菩萨。南无宝轮菩萨。南无宝英菩萨。南无宝首菩萨。南无宝藏菩萨。南无宝明菩萨。南无宝定菩萨。南无宝印菩萨。南无宝场菩萨。南无宝严菩萨。南无宝水菩萨。南无宝光菩萨。南无宝灯菩萨。

南无宝现菩萨。南无宝造菩萨。南无宝作菩萨。南无乐法菩萨。南无净王菩萨。南无顶相菩萨。南无金光菩萨。南无宝髻菩萨。南无千光菩萨。南无原崄菩萨。南无清净菩萨。南无照味菩萨。南无智能菩萨。南无月辩菩萨。南无月光菩萨。南无法轮菩萨。南无光净菩萨。南无常施菩萨。南无普德菩萨。南无普明菩萨。南无胜幢菩萨。南无濡音菩萨。南无德炎菩萨。南无相光菩萨。南无海月菩萨。南无海藏菩萨。南无胜月菩萨。南无净慧菩萨。南无超光菩萨。南无月德菩萨。南无日光菩萨。南无金刚菩萨。南无炎幢菩萨。南无尊德菩萨。南无海明菩萨。南无海广菩萨。南无照境菩萨。南无慧明菩萨。南无功德菩萨。南无明达菩萨。南无密教菩萨。南无须那菩萨。南无布施菩萨。南无色力菩萨。南无调伏菩萨。南无隐身菩萨。南无一菩萨。南无十菩萨。南无百菩萨。南无千菩萨。南无万菩萨。南无一百万菩萨。二百万三百万四百万五百万六百万七百万八百万九百万千千万诸大菩萨摩诃萨。能除无量劫以来生死重罪。南无一亿十亿百亿千亿万亿。南无万万亿诸大菩萨摩诃萨。能除无量劫以来生死重罪。南无一那由他十那由他百那由他千那由他万那由他。南无万万那由他诸大菩萨摩诃萨。能除无量劫以来生死重罪。南无一恒河沙。南无二恒河沙。南无三恒河沙。南无四恒河沙。南无五恒河沙。南无六恒河沙。南无七恒河沙。南无八恒河沙。南无九恒河沙。南无十恒河沙。南无百恒河沙。南无百亿无量恒河沙诸大菩萨摩诃萨。能除无量劫以来生死重罪。若人闻是大士。诸大菩萨摩诃萨名者。是人四十千劫中。不堕地狱苦。不属三界狱。常属解脱王

不生边地 不生恶国 不受恶身

不生邪见 不生下性 不生外道

身根具足 常闻正法 不受禁戒

常得具足 大乘威仪 常见佛性

是故今敬礼 安住佛法中 来世成佛道

说是诸大菩萨名时。八十八亿清净信男女悟阿那含果。九十四亿诸天得斯陀含果。七千八亿失心比丘还得本心。悟阿罗汉果。十亿菩萨得大陀罗尼。来世成佛道。

## 大通方广忏悔灭罪庄严成佛经卷中

尔时。佛告信相菩萨摩诃萨言。善男子。汝向自说。过去有佛名宝胜。苦恼众生。一闻名字。命终生天。今复请我。说诸佛名。使诸众生。离苦出世。是故我今。为汝及众。具说三宝。理是一宝。随顺说三。若人闻者。至心忆念。欲寿终时。值善知识。教令三称。三宝名字。作如是言。

南无佛陀 南无达摩 南无僧伽

如是唱已。其人命终。不到三涂。随意所乐。十方世界。皆得往生。应奉诸佛。见诸菩萨。文殊普贤。宣说大乘大通方广。即闻法已。应时获得。无生法忍。善男子。若人旷劫。广修诸行。深种善根。今得闻此。三宝名字。

尔时。信相菩萨白佛言。世尊。云何名为三宝。一相耶。二相耶。三相耶。如其一相。即是一归。如其三相。即是三归。如其三归。佛法别体。僧亦如是。若是三归。众生见三亿劫行道。不会一乘。唯愿世尊。利益众生。为我说之。我闻是已。亦为众生。分别解说。于佛灭后。若有闻者。即得住于。三菩提道。

尔时。佛讃信相菩萨。善哉善哉。善男子。乃能问佛大事。问佛大事者。非一地二地三地七地八地。唯有十地。法云大士。乃能问佛。如是大事。汝今谛听。当为汝说之。善男子。一切众生。旷劫以来。无明所蔽。三界牢狱。生死流转。众怖交集。六道往来。无归依处。是故归命天神。投身外道。自缚手足。害生求命。无免时患。兼复避火投渊。俱不免患。是故大埾如来。哀从定起。愍彼长迷。开演三宝。为眞依处。初为始末学二乘之人。说于梯橙别体三宝。后为久修梵行大士。说于究竟一体三宝。于一佛宝。即有法僧。善男子。何故名宝。譬如世间七宝。可以济命。是故三宝在世。导养法身。能续行者。智能身命。谓之宝也。别相三宝者。佛现王宫。二应法身。言是菩萨。为度众生。修行苦行。道场树下。现成正觉。自觉觉人。故号为佛。佛名觉者。僧名受化。弟子从教得理。故名为僧。僧有二种。一者和合。得名为僧。二者无为。亦名为僧。得无为者。以眞空解慧。性空无为。迷惑相续。证结尽无。为已灭诸结。圣众共住。和合不诤。以此二义。故得名僧。善男子。法者一切善恶之法。有为无为。诸佛道理。恶法可离。善法可崇。并为心轨。皆是法宝。是故佛僧二宝。人异体别。法与僧佛。体同难别。何以难别。或有人言。佛僧二宝。但取假名行人。行人所得五分法身。诸善功德。泮为法宝。此义不然。何以故。今因以此诸善功德。得成于人。离法无人。何得别人。并为二宝。今释人法。有同有异。以法成人。法属于人。是以故说。五分法身。十力无畏。三十二相。八十种好。诸波罗蜜。无量三昧。以为佛宝。小乘五分。说为僧宝。此诸功德。有为无为。法相道理。可为轨用。复名法用。此则同体。虽说二义。亦有法体。异佛法僧。如是法宝。已说此三。众生归依。得免三界。生死怖畏。一切行人。虽得免麁。细苦未尽。是故为说。至极三宝。明昔日三宝。言佛有苦。法是无常。僧亦无常。是苦。非眞依处。今说常住行者。觉了法性理空。永离八倒。无有生灭。动求之苦。为眞依处。名为佛宝。所得常法。轨用至极。名眞法宝。常住行者。会眞法性。证常住无为。故名为僧。亦以八倒永尽。与九圣众。一切和合。永无诤讼。故名为僧宝。昔日三宝。异人别法。今之三宝。于一佛一体。分为法僧。以是义故。我为法说。一相三宝。今诸众生。趣向一乘。

信相菩萨白佛言。世尊。当观何事。求于大乘。佛言。善男子。当观三界无常。以求大乘。

信相菩萨复白佛言。云何名为。观于无常。佛言。欲观无常。除其烦恼。当行正念。慈悲为首。说法度人。而不取证。是名菩萨。不舍众生。为求大乘。善男子。譬如一城。纵广一由旬。多有诸门。路险黑闇。甚可怖畏。有入此城。受于快乐。复有一人。唯有一子。爱之甚重。遥闻彼城。受乐无穷。即便舍子。欲入此城。是人方便。得过险道。到彼城门。一足已入。未举一足。即念其子。寻作是念。我唯一子。来时云何。竟不将来。谁能养护。令离众苦。即舍乐城。还向子所。善男子。菩萨慈悲。亦复如是。为怜愍故。修集五通。既修集已。垂得尽漏。而不取证。何以故。愍众生故。舍漏尽五通。乃至行于凡夫地中。善男子。城者。喻于大解脱乐。多诸门者。喻于八万四千诸三昧。路险难者。喻诸魔道。到城门者。喻于五通。一足入者。喻于智能。一足未入。喻诸大菩萨未证解脱。言一子者。喻于五道一切众生。顾念子者。喻大悲心。还子所者。喻调众生。实得解脱。不取证得。即是方便。善男子。是故菩萨摩诃萨。大慈大悲。救摄不舍。不可思议。复次。善男子。菩萨大士。从初发心。必至菩提。常为众生。受十善法。何等为十。一不杀生。二不偷盗。三不淫逸。四不妄语。五不两舌。六不恶囗。七不无义语。八不贪嫉。九不瞋恼。十不邪见。菩萨如是。慈悲具足。慈能教善。见世所乐。悲能济苦。地狱度之。见诸众生。求涅盘门。不能知处。菩萨应当。于此众生。修集悲心。悲因缘故。为诸众生。开大涅盘门。显示安隐处。使得大乘果。是名菩萨摩诃萨行。

信相菩萨复白佛言。世尊。云何正念。当行不生不灭法。世尊。何法不生。何法不灭。

善男子。使恶法不生。善法不灭。若修此行。行于三界。清习五欲。无能为污。善男子。欲行三界。济度众生。应以十法。游于三界中。顺世俗文字。说有三世。无上菩提。不在三世。究竟菩提。不堕众数。何况三世三界众生中。何者为十。一者于誉于毁。心无增减。二者若闻善恶。心无分别。三者于诸愚智。等以悲心。四者见上下众生。意常平等。五者于轻毁供养。心无有二。六者于他阙失。莫见其过。七者见种种乘是一乘。八者若闻三恶。亦勿惊怖。九者于诸菩萨。生如来想。十者佛出五浊。生希有想。菩萨如是。具足十法。断除愚痴。烦恼结习。无能为障。菩萨大士。游三界中。以大悲为本。处此秽土。和光不同尘。是名难思议。若人于净国。持戒满一劫。此土须臾闲。行慈及大悲。身语及意业。悉皆获清浄。应堕三恶道。现世受得除。菩萨生此土。不应怀忧怖。设有恶道罪。头痛则得除。所以者何。若人欲断缚。灭除诸烦恼。虽生此恶土。护法增智能。亿劫在净土。常受净戒行。不如生此土。从旦至明日。我见阿閦佛国。西方安乐土。二国甚清净。亦无苦恼名。于此作功德。未足以为奇。若人于此土。能忍不可事。亦教前人忍。其福最为胜。是故菩萨。行于此恶土。济度诸众生。勿懐烦恼忧。坚固菩提心。必得无上道。

尔时。虚空藏菩萨白佛言。我等今者。欲问菩萨菩提因缘。若佛听许。当敢发问。佛言。善哉善哉。善男子。汝于无量劫。百千佛所。种诸善根。久达菩萨。所行方便。为诸菩萨。问于坚固菩提之道。随意决问。吾当为汝。分别解说。

时虚空藏菩萨已蒙许可。白佛言。世尊。何谓菩萨。其心坚固。而不疲倦。何谓菩萨。所言决定。而无中悔。何谓菩萨。增长善根。何谓菩萨。无所恐畏。威仪不转。何谓菩萨。成就善法。何谓菩萨。善知从一地。至于十地。何谓菩萨。善知方便。何谓菩萨。善化众生。何谓菩萨。世世不失。菩提之心。何谓菩萨。能一心而无雑行。何谓菩萨。善求法宝。何谓菩萨。善出毁禁犯律之罪。何谓菩萨。能障烦恼。何谓菩萨。善能随顺。入诸大众。何谓菩萨。善开法门。何谓菩萨。得先因力。不失善根。何谓菩萨。不由他教。而能自行六波罗蜜。何谓菩萨。能舍禅定。现生欲界。何谓菩萨。于诸佛法。得不退转。何谓菩萨。行于三界。教化众生。使增善根。不断佛性。

尔时世尊。讃虚空藏菩萨言。善哉善哉。能问如来。菩萨之事。汝今谛听。善思念之。唯然。世尊。愿乐欲闻。领纳听受。

佛告虚空藏菩萨。复有四法。坚固其心。而不疲倦。何等为四。一者于诸众生起大悲心。二者精进不懈。三者生死如梦。四者正意思惟佛之智能。菩萨有此四法。坚固其心。而不疲倦。

复有四法。所言决定。而无中悔。何等为四。一者决定说法。了知无我。二者决定说诸生处。无可乐相。三者决定常讃大乘。四者决定说罪福业。不失果报。是名为四。

复有四法。增长善根。何者为四。一者持戒。二者多闻。三者布施。四者出家。是名为四。

菩萨复有四法。无所怖畏。威仪不转。何等为四。一者失利。二者恶名。三者毁辱。四者苦恼。是名为四。

菩萨复有四法。成就白法。何等为四。一者教人令信罪福。二者布施不求果报。三者守护正法。四者以大智能。教诸菩萨。是名为四。

善男子。复有四法。善能了知一地。至于十地。一者久种善根。二者离诸过咎。三者善知方便。四者懃行精进。回向菩提。是名为四。

善男子。复有四法。善知方便。何等为四。一者顺众生意。二者于他功德。起随喜心。三者有罪悔过。四者劝请诸佛。转大法轮。是名为四。

善男子。复有四法。善化众生。何等为四。一者常求利安众生。二者自舍己乐。三者和柔忍辱。四者能除髙慢。是名为四。

善男子。复有四法。能世世不失菩提之心。何等为四。一者常忆念十方一切诸佛。二者所作功德等。以施之于一切众生。常为菩提。三者亲近善知识。四者称扬大乘。是名为四。

善男子。复有四法。能具一心。而无雑行。何等为四。一者离声闻心。二者离辟支佛心。三者求法无厌。四者如所闻法。广为人说。是名为四。

善男子。复有四法。善求法宝。何等为四。一者于大法中。生宝想。以难得故。二者于大法中。生救药想。疗众生病故。三者于大法中。生财利想。以不失故。四者于大法中。生灭苦想。至涅盘故。是名为四。

善男子。复有四法。善出毁禁犯律之罪。何等为四。一者得无生法忍。以诸法无来故。二者得无灭忍。以诸法无去故。三者得因缘忍。知诸法因缘生故。四者得住忍。无异心相续故。是名为四。

善男子。复有四法。善障烦恼。何等为四。一者四忆念。二者障诸根。三者能得善法力故。四者独处远离故。是名为四。

善男子。复有四法。善能随顺。入诸大众。何等为四。一者求法不求胜故。二者常生恭敬。心无憍慢。三者唯求法利。不自显现。四者教人善法。不求名利。是名为四。

善男子。复有四法。善开法施。何等为四。一者守护正法。二者自益智能亦益前人。三者常行善人之法。四者不示人分别垢净之法。是名为四。

善男子复有四法。得先因力。不失善根。何等为四。一者见他人阙。不以为愚。二者于瞋怒人。常修慈心。三者常说诸法因缘。四者常念无上菩提。是名为四。

善男子。复有四法。不由他教。而能自行六波罗蜜。何等为四。一者常以法施。施导与人。二者不说他人毁禁之罪。三者善知摄法。教化众生。四者解达深法。是名为四。

善男子。复有四法。能舍禅定。现生欲界。何等为四。一者其心柔软。二者能得诸善根力。三者不舍一切众生。四者常能善修。智能方便之力。是名为四。

善男子。复有四法。于佛法得不退转。何等为四。一者于无数生死中。不生厌离。二者常能供养。无量诸佛。三者修行无量慈心。四者信解无量佛慧。是名为四。

善男子。复有四法。不断佛性。何等为四。一者为诸众生。不退本愿。二者受信施行。三者大欲精进。四者常能深心。行于佛道。是名为四。菩萨摩诃萨游于三界。行种种行。利益众生。常修出世。不断佛性。

说是大乘四法之时。四万天人皆发三菩提心。二万五千人得无生法忍。四万八千菩萨得达法界忍。善入佛慧。

尔时。佛告虚空藏菩萨摩诃萨言。汝今应当。受持是经。虚空藏菩萨白佛言。世尊。当何名之。云何奉持。

佛言。此经名为。大通方广。能破魔境。坏外道军。消除烦恼。能解五欲邪见系缚。破三界狱。放诸生死。向涅盘舍。润益久涸正因种子。雨大因缘六度法雨。增长众生三乘芽华。成就一乘菩提极果。善男子。汝问经名。我说如是。汝当受持。

尔时。虚空藏菩萨白佛言。世尊。我从过去。无量佛所。无量会处。无量众中。闻种种法。种种事。种种相。种种乘。未曾闻此。希有之法。希有之事。希有之相。希有大乘。我常受持。使不断绝。世尊。如来常住。法僧不灭。三界众生。自生自灭。不见如来。及以法僧。唱言灭度。我等今者。承佛威神。游于三界。顺从时宜。假唱灭度。世尊。我等今者。于佛灭后。当与八万久达佛慧法身大士。流通此经。使法界众生。受持读诵。如说修行。一时成佛。犹不放舍。世尊。若善男子。善女人。于佛灭后。浊恶世中。若有受持读诵。书写经卷。得几所福。

佛言。善男子。若人以三千大千世界。满中珍宝。以用布施。不如闻此经名。福胜于彼。复置是事。若人以十千世界。满中珍宝。以用布施。不如有人。摄持经卷。福多于彼。复置是事。若人以十方世界。满中珍宝以用布施。不如有人。书写大乘方广经典。乃至一字一句。或复一偈。福多于彼。复置是事。虽施无量国之珍宝。不如至心读诵一偈。复置是事。虽施十千世界。满中众生命。不如至心解义一句。为人说一偈之义。福胜于彼。所以者何。财食布施。是世间布施。长养性命。不出世间。大乘法施。长养众生。菩提道根。能续三乘。智能常命。善男子。读持是经者。本虽恶人。今是善人。本虽苦人。今是乐人。本虽缚人。今是脱人。本虽未度。今是度人。本虽无智。今是论师。本虽有漏。今是无漏。本虽凡行。今是圣行。本虽失道。今入圣道。身虽凡夫。读持是经。智同圣慧。本虽烦恼。读持是经。共诸佛如来。同有涅盘。

虚空藏菩萨白佛言。世尊。如佛所说。本是凡行。今是圣行。本是烦恼。读持是经。共诸佛如来。同有涅盘。破戒五逆。诽谤正法。读持是经。断除烦恼。同得涅盘。此义难明。唯愿世尊。当为说之。

佛言。善哉善哉。善男子。汝能善问。我能善答。一切众生。以不值佛故。邪见犯戒。诽谤正法。若佛在世。终无犯戒。诽谤正法。何以故。譬如长者。唯有一子。爱之甚重。若父在时。日夜教令。事事顺之。其子孝顺。受父教令。都无所犯。若父远行。不时来还。其子忘误。多有所犯。以不时来。唱言死灭。悲啼[口*睾]哭。复似起逆。愁愦失心。忘父本教。似若不顺。谓如谤法。其父久时。远行来归。而子欢喜。忆父本教。受持不犯。以得见父。信知不死。不名堕逆。捉父本勅。顺教而行。不名诽谤。善男子。长者即是如来。一子者即是一切众生。令者即是教戒。远行者即是余化。不见父故即是唱灭。愁恼故即是障弊。不持故即是犯戒。唱灭故即是逆罪。迷理故即是诽谤。如来世尊。余化回来。众生见之。即生信心。知佛不灭。佛为说法。还得本心。不名犯戒。以知不灭。不名堕逆。顺教而行。于理得解。不名谤法。

善男子。读持是经者。即能消除无量生死烦恼重恶之罪。闻是经名。即得闻佛。见是经者。即得见佛。持是经者。即持佛身。行是经者。即行佛事。说是经者。即说佛事。解是经者。即解佛义。若行佛事。善解佛义。如此之人。永无烦恼。何以故。得值是经。断除烦恼。

善男子。若八万劫以为一日。以是三十日为一月。十二月为一岁。以此岁数。过百千万亿劫。得值一佛。复过是数。得值一佛。此经难值。复过于是。得值此经。即值十方三世诸佛。是故智者。受持读诵。书写解说。能除邪见无明烦恼结漏重罪。住于福田。能除世间。无量供养。

虚空藏菩萨白佛言。世尊。辟支佛尚不能消世间供养。何况凡夫得消供养。

佛言。善男子。辟支佛不消供养。无有是处。虽不能说法度人。入禅三昧。从三昧起。现大神通。度诸众生。得消供养。

尔时。虚空藏菩萨白佛言。世尊。经中所说。邪见破戒。不得共一国同住。一河饮水。说戒布萨。忏悔自恣。此人名为。退失圣道。不入众数。云何而言。得消供养。若消供养。即与诸佛。同受应供。过于罗汉。辟支佛等。唯愿世尊。分别说之。我闻此已。亦为众生。如佛解说。令得度脱。

佛告虚空藏菩萨。善哉善哉。善男子。汝等今者。慈悲具足。哀愍众生。而问此事。谛听谛听。善思念之。吾当为汝。分别解说。善男子。此经境界。非声闻缘觉所知。亦非诸魔外道。凡夫思惟境界。唯佛能知。汝亦得达。善男子。我常为行菩萨道者。说施行檀。不观好恶。福田成就。

而说是言。布施畜生。得百福报。布施阐提。得千福报。善男子。断善根者。死趣阐提。无惭愧者。死趣畜生。畜生阐提。果报熟者。尚能受供。种人福田。何况此人。以是义故。今此大乘。大通方广。威德力大。不可思议。能使破戒五逆。诽谤正法。邪见烦恼。悉得除灭。能受供养。

虚空藏菩萨白佛言。世尊。诸佛如来。不可思议。大通方广。威神之力。亦不可思议。受持经者。其人功德。亦不可思议。佛言。如是如是。如汝所说。得不可思议无边功德。

尔时世尊。告虚空藏菩萨摩诃萨言。善男子。我念往昔。过去有劫。名曰清净。我于此劫。供养九十二亿那由他诸佛如来。以行小乘。多诸过罪。犯戒无量。是诸如来。不见授记。复过此劫。劫名乐见。我于此劫。供养四十二亿诸佛如来。是诸如来。亦不见授记。复过此劫。劫名梵音。我于此劫。供养二十二亿诸佛如来。是诸如来。亦不见授记。复过此劫。劫名心喜。我于此劫。供养八万四千诸佛如来。是诸如来。亦不见授记。复过此劫。劫名救苦。国名庄严。佛号大施如来应供正遍知。十号具足。我于此劫。供养四十亿诸佛如来。得闻此经。烦恼永除。自犹未覩。我于尔时。皆以一切不可思议供养之具。而供养之。是诸如来。亦不见与我授记。善男子。我于往昔若干劫中。供养若干诸佛如来。尊重赞叹。烦恼得除。具足声闻威仪禁戒。净修梵行。学行布施。一切持戒及行头陀。离于憍慢瞋恚愚痴。忍辱慈心。如闻能说。懃行精进。一切所闻。受持不失。独处远离。入诸禅定。出禅定已。随所闻慧。

读诵思议。是诸如来。亦不见授记。何以故。所受禁戒多毁犯故。深着声闻二乘行故。不闻大乘方广经故。以是义故。若诸菩萨摩诃萨等。应当远离二乘之行。修集大乘方广经典。则得授记。若我从一劫至另一劫。说是佛名。不可得尽。善男子。我过是后。得见定光佛。为无量大众。说是大乘大通方广。我于尔时。得闻得见彼佛所说。受持读诵。思惟其义。即得无生法忍。定光如来。即授我记。汝于来世。当得作佛。号释迦牟尼如来应供正遍知。是故。善男子。受持是经。疾至佛地。况消世间。人天供养。善男子。是故。大乘经典力施宝藏不可思议。惠施破戒贫穷依仪宝珠。善男子。大乘如大海。小乘牛迹水。大乘如须弥。小乘蚁子城。大乘如日月。小乘打失星。是乘名大乘。不可思议乘。容受诸众生。犹如虚空中。一切诸乘中。此乘为第一。如是大乘者。超出一切乘。小乘有限量。不能度一切。唯此无上乘。

悉能度众生。若行此无量。虚空之大乘。虚空无有量。亦无有形色。大乘亦如是。无量无障碍。一切诸众生。乘于此大乘。当观是乘相。广博多容受。若于无量劫。说大乘功德。及乘此乘者。不可得穷尽。一切诸乘中。大乘最为胜。至心受大乘。得趣菩提树。无缚无障碍。今此无上乘。能胜下劣乘。坐于道树下。观于十二缘。哀愍众生故。为说大乘经。十方诸众生。若乘大乘者。亦复无增减。容受如虚空。大乘叵思议。神通大智能。是故诸众生。当懃修集之。一切诸天众。天魔及外道。欲除烦恼缚。归依于大乘。具足六神通。三明三达门。能坏魔外道。并及诸邪见。大乘最为要。能破诸烦恼。具足诸善根。是故大乘力。其实难思议。一切世间法。及以出世法。有学无学法。摄在大乘中。若有众生行恶道。亲近邪见恶知识。远离此事归大乘。若人不乐求大乘。不能破坏烦恼结。欲求解脱学大乘。若有大人解大事。闻说大乘心欢喜。当知即是大乘人。得心寂静具神通。皆由大乘自庄严。若人有能行大行。是则不断三宝种。若有趣向大乘者。是人即得无量福。能到十方诸世界。供养十方无量佛。如是大乘方广经。世间诸乘无能胜。具足威德破生死。是故大乘难思议。得于色力得自在。

具足成就常法身。若有乘此大乘者。是人受于无上乐。舍身自施修慈悲。是故得此无上乘。持戒精进修梵行。能以神通障日月。皆由久修大乘行。自心懃修常精进。是人则得于大乘。应有无量苦恼报。修集大乘得除灭。若能安住大乘典。长受快乐如诸佛。具足正念懃精进。获四如意神通力。依止正法及真义。皆由久修大乘经。具足十力无所畏。相好庄严三十二。金刚三昧一切智。皆由修于大乘久。善男子。若有持此大乘经典。一字一句乃至一偈。永脱诸苦难。终不堕恶道。得到安乐处。于后恶世时。若得是经者。我皆与授记。究竟成佛道。若持此经者。佛常近是人。是人常近佛。是人护佛法。诸佛护是人。获大神通慧。能转大法轮。度诸生死趣。能破坏魔军。我于定光佛。闻此方便经。住忍得授记。号为释迦牟尼。于我灭度后。若有学是经。我亦与授记。若人来世中。能解此经义。为诸愚者说。佛虽不在世。不断于三宝。亦如佛现在。所以者何。我从无量佛受持此经。于末劫中为人广说。是以获得三十二相。虚空藏菩萨白佛言。世尊。一切诸佛皆亦说此三十二相。佛今复说三十二相。是何业因之所成就。唯愿世尊。当为说之。

佛告虚空藏菩萨言。善男子。如来成就无量功德。是故得成三十二相。我若广说。穷劫不尽。今当为汝。略而说之。善男子。如来至心护持净戒得足下平相。修种种惠施故得手足千辐轮相。不欺一切诸众生故得足跟佣相。护正法故得指纤长相。不破坏他故得指间网缦相。以妙衣服奉施故得手足软相。以净食施故得七处满相。喜闻法故得鹿王膊相。覆藏他罪过故得马阴藏相。修十善法故得上身如师子王相。常以善法化众生故得缺骨平满相。救护怖畏故得臂肘佣相。见他造三宝业乐佐助故得手摩膝相。常修万善法故得清净身相。常施病者药故得所食之物至味悉现相。按时说善法故得师子颊相。于诸众生心平等故得四十齿相。

喜和合诤讼故得齿密相。以珍宝施故得齿斋相。身口意净故得二牙白相。护四口过故得广长舌相。成就无量功德故得味中上味相。于诸众生常以软语故得梵音相。修集慈心故得细长目相。至心求于无上菩提故得牛王[目*妾]相。赞叹他人所有功德故得白毫相。恭敬供养父母和上阿阇梨师故得肉髻相。乐说大乘法故得身柔软相。喜施敷具房屋故得金光明相。远离聚说世间故得一一毛孔右旋生相。乐受善友师长教勅故得一切支分汗毛上旋相。不以恶事加众生故得髪色精相。常劝众生修三昧故得圆满如尼拘陀相。所生之处喜造佛像故得那罗延力相。善男子。菩萨摩诃萨成就如是无量功德。获得如是三十二相。

虚空藏菩萨白佛言。世尊。我观诸法。都无相貌。又观如来。亦非是行。云何而言。广修诸行。我观诸佛法僧。苦集灭道。阴入界等。十二因缘。诸波罗蜜。内外因果。空无相愿[妨六]。不见出生。不见灭没。如幻如化。如炎如响。如水中月。龟毛兔角。如空中之花。如石女之子。如着影衣。乘幻化象[妨七]。如有如无。及以有无。非有非无。非常非断。非生非灭。非内非外。非见非识。犹如虚空。云何而言。我修诸法。我观如来。亦非众生寿命士夫。亦非眼非色非眼色相行。非耳非声非耳声相行。非鼻非香非鼻香相行。非舌非味非舌味相行。非身非触非身触相行。非意非法非意法相行。非识非色非识色相行。非色非苦非色苦相行。非我非愿。非行非阴。非实非虚。非聚非散。非出非入。受想行识。亦复如是。非去非来。无有住处。无心意意识。无有身口意业。非一非二。非去来现在。非垢非净。非我众生寿命士夫。非常非断。无生无灭。无修无行。无舍无受。毕竟常住。云何而言。广修诸行。

尔时。佛赞虚空藏菩萨摩诃萨言。善哉善哉。善男子。汝过去世时。曾已供养。无量诸佛。久达大乘。无上空义。了知万法。皆悉空寂。亦知如来。毕竟常住。善男子。譬如清净琉璃宝珠。虽在泥中。径历千年。其性常净。出已如本。汝等今者。亦复如是。了知法相。本性清净。汝等今者。虽在三界五浊泥中。助佛扬化。亦复不为泥之所污。以不污故。能问此义。善男子。汝今复听。当为说之。一切万法。实无相貌。有文字故。说言有法。法中无字。字中无法。为流布故。说有文字。文字之中。亦无菩提。菩提之中。亦无文字。第一义谛。虽无文字。世俗道中。说有文字。众生佛性。无上菩提。不离文字。善男子。实如所说。如来无尽无生。不修不行。离诸修行。不入正位。亦不退转。一生不生兜率陀天。不从天下。不处世胎。于一切法。心无所住。亦不说言。我已过去于生老病死。亦不四维七步而行。亦不自言。我是世间无上之尊。不处中宫婇女娱乐。不习世间伎乐之事。亦复不学盘马角力。欲度众生入涅盘故。示现老相为坏贪身。示现病相为坏贪寿。示现死相为坏贪欲及我我所。示现沙门相为令众生不求梵天帝释之身。懃求出世无上之法。踰出宫城示现出离三界牢狱。及显此非终极之果故示现无瞋爱。是故三十二相庄严其身。为示众生良佑福田剃除周罗弃舍璎珞。遣马令还放阐陀罗示现远离一切烦恼。现剃须髪示现无贪着于一切法。受持袈裟示现调伏众生。从欝陀伽阿罗边谘问受法示现破坏自高之心。六年苦行为调伏外道。现受饮食随世俗法。现受藁草示于知足。坐草褥上示壊憍慢。诸天龙神赞叹恭敬示现功德庄严果报。降伏外道示勇猛力。右手指地示作福力。大地震动示报恩故。修无相愿。获得无上菩提之道。示现了知一切法相。观法平等。名之为佛。佛之智能。无能胜者。所说法要。知去来现佛。以是义故。名为如来。了了见知。三世之事。善不善法。名萨婆若。真实语故。名天人师。若有学者。能作是观。是名菩萨。若作异观。不名菩萨。则名欺诳一切诸佛。善男子。一切诸佛。不出不入。不生不灭。为度众生。唱言出世。为度众生。唱言灭度。

虚空藏菩萨白佛言。世尊。我实久知。法相理空。诸佛如来。无出无没。不生王宫。双树不灭。毕竟常住。为度众生。修诸苦行。而入涅盘。实无动转。诸佛如来。真实常存。应身三界。现五种法身。何等为五。一者实相法身。二者功德法身。三者法性法身。四者应化法身。五者虚空法身。所以名为实相法身。超越实相胜果。恒住法界。是故名为实相法身。所以名为功德法身。为度众生。施功积行。万善备足。是故名为功德法身。法性法身者。达悟一切法相。理无不周。从境生于空解。空解满足。从境得名。称为法性法身。何故名为应化法身。如来出世。备应五道。善恶悉现。物无不济。从化物得名。是故名为应化法身。所以复名虚空法身。虚空无边。法身无边。虚空不可度量。法身亦不可度量。如来之身。犹如大虚。为度众生。应身五分。故知如来。无生无灭。诸法亦尔。为度众生。佛现法兴。

尔时。佛告虚空藏菩萨言。善男子。汝与如来。同解法相。一切境界。无障无碍。善男子。未来有劫。名曰清净。国名快乐。彼国悉以诸大菩萨论议大乘。初不闻二乘之名。况余恶道。汝于此劫。当得作佛。号曰清净庄严佛如来应供正徧遍知。他方大方。皆往诣彼。听受大乘大通方广。是故一切众生。若闻虚空藏菩萨名者。礼拜供养。皆得生彼快乐世界。若有众生。求于大乘。未得无生。受持是经。当知是人。不过十佛。使得授记。

## 大通方广忏悔灭罪庄严成佛经卷下

尔时。释迦牟尼佛因信相菩萨。为一切众生及自己身。问诸佛名。佛说十方三世诸佛十二部经大菩萨僧已。复欲大师子吼。师子吼者。名决定说。决定说者。明知如来。常住不灭。并说众生。尽有佛性。诸魔怖畏。外道归伏故。是名师子吼。如是显说已。舌遍覆三千大千世界。一切世界。六种震动。六种震动者。东涌西没。西涌东没。南涌北没。北涌南没。中涌边没。边涌中没。是名大地六种震动。舌根放大光明。大光普照。大光普照者。转无常以为常。转不净以为净。转苦以为乐。转无明以为明。尔时佛光所照之处。山林国土。江河大海。铁围山川。一切地狱。高下平正。皆悉清净。无诸秽恶。犹如东方清净庄严满月世界。

尔时。释迦分身诸佛。从空化下。犹如雨华。从地化出。犹如涌云。遍满虚空。间无空处。是时化佛。异口同音。皆言如来。常性不灭。说诸众生。尽有佛性。并云诸法。皆归于空。万行因果。皆归一乘。众生见之。说是语已。忽然不现。唯见释迦。在本座上。当于尔时。一切大众。皆见化佛。所以见者。皆是释迦。威神之力。释迦慈父。现此神通威德力时。是时众中。四十恒河沙菩萨得无生法忍。八万声闻发大乘心。十千比丘得阿罗汉道。一万八千比丘尼得阿那含道。四亿优婆塞得斯陀含道。十亿优婆夷得须陀洹道。无量天人得法眼净。自识宿命。知有为法。悉皆无常。

尔时众中。师子吼菩萨摩诃萨。即从座起。正理衣服。顶礼佛足。而白佛言。世尊。如上所说。闻佛名亦灭罪。闻法名亦灭罪。闻僧名亦灭罪。为佛力。为法力。为僧力。如其佛力应求佛。如其法力应求法。如其僧力应求僧。何须求三。如上所说。唯有一乘。众生见三。佛自说三。何况众生。佛告师子吼菩萨摩诃萨言。善哉善哉。善男子。快问是义。利益众生。谛听谛听。今当为汝。分别解说。非但佛力。非但法力。非但僧力。皆是众力。佛是众生归处父母。菩萨僧者是证明知识。迷子众生。若有惺悟。自生厌离。念力多故。求出三界烦恼大海。方广经典为作大船。善男子。佛即是法。法即是僧。僧即无为。无为是空。无为空。有为空。内空外空。大空小空。皆归一空。更无别空。善男子。汝向所问。应当求一。何须求三。善男子。譬如有人。怖畏虚空。处处游行。藏护其身。不离虚空。善男子。十方佛说。及我所说。万善因缘。三宝三乘。不过有一。为初中后善。一切众生。分别说三。是故名为。一相三宝。师子吼菩萨言。善哉善哉。实如圣教。我以久知。为诸众生。问如此事。

师子吼菩萨摩诃萨复白佛言。世尊。如佛所说。无二无三。是方广经典诸佛之母。菩萨大道。学者眼目。摄诸邪见。救护散失心。断除三恶道。开无上菩提门。进诸声闻。趣于大乘。我当以大陀罗尼呪。以守护之。净持戒行。修学是经。亦当护之。或复有人。敬是经典。修行七日。或有恶魔。欲来恼乱。使诸恶魔。不得其便。世尊。我护是经。令得久住。尽菩提性。佛言。善男子。汝护是经。即护三宝。亦护行教者。

尔时。师子吼菩萨。即于佛前。而说呪曰

南无佛陀。南无达摩。南无僧伽。阿亶地。陀罗尼。多陀。呵阿伽阇尼。婆毗。萨婆达摩尼。婆毗。伊舍摩陀。毗婆舍那。毗摩罗修钵离。达摩尼。佉那。婆楼尼叉夜。多摩隶遮隶。睺楼睺楼。师鞞帝。曼哆罗曼哆罗。娑诃。

一读百遍。右遶七匝。如是七日。一日三时。于其七日。勿念余经。存心方广。更莫异境。世尊。是陀罗尼呪。八百万亿诸佛所说。我今说之。若有谤此呪者。即为谤此诸佛如来。已谤此呪者。世世与道不成。不出三界。何以故。是呪能令失心者使得本心。是陀罗尼呪。一经于耳。闻以书写。不食酒肉。斋戒自守。去离戏论。不入愦市。常行大慈。贵于坐禅。是人或从无量劫来。三障重罪。闻此呪已。至心受持。日日读诵。经念不忘。是人乃至菩提。不堕三涂。

佛告师子吼菩萨言。善哉善哉。能护三宝。慈念众生。令出三有。说如是呪。大作利益。无量学人。开阐导教。断诸邪见。善男子。一切众生。闻汝名者。呪音声者。信敬不毁。是人现世安稳。及其命终。常见诸佛。亦得见我。亦见汝身。并诸菩萨。自知得作佛。决定无有疑。一切见佛性。都由清净信。万善成佛道。会舍一切恶。佛言。若有善男子。善女人。能于我灭后。或复一日。或复一夜。或复一时。或复一念。礼拜三世十方诸佛。十二部经。诸大菩萨。心念大乘。思第一义。是人一念。一弹指顷。十恶五逆。及谤方等。一切恶业。悉皆除灭。无有遗余。若有比丘。比丘尼。若菩萨。若沙弥。若沙弥尼。或失本心。身犯四重。八禁六重。十恶五逆。诽谤方等。今若生信。礼拜如是十方三世诸佛名者。如是恶业。悉得除灭。无有遗余。作是语已。尔时定光佛时。善见王子与三千人俱。忽然之顷。来至佛所。顶礼佛足。同声白佛言。世尊。我等或从无量劫来。造作恶业。不可具说。或犯十恶。或犯五逆。及谤方等。或造无量阿僧祇罪。求依如来。十二部经。诸菩萨众。发露忏悔。唯愿听许。佛言。善哉善哉。善男子。怖心难生。善根难发。欲忏十恶。欲忏五逆。乃至一阐提。欲见佛性者。应当如是。随意说之。

尔时三千人。闻佛慈音。正理衣服。合掌作礼。偏袒右肩。右膝着地。作如是言。世尊。我等今者。归命十方佛。归命十方法。归命十方僧。复次归命稽首东方阿閦佛。亦复归命南方宝相佛。稽首西方阿弥陀佛。亦复归命北方胜妙佛。稽首上方香积如来。亦复归命下方亿像如来。稽首东方普贤大士。亦复归命南方持世。稽首西方观音大士。亦复归命北方满月。稽首上方虚空藏大士。亦复归命下方坚德大士。稽首本师定光如来。亦复归命未来佛性。稽首他方分身化佛。归命今者我师释迦。稽首大士维摩文殊。亦复归命阿难迦叶。稽首出现四道圣人。亦复归命有教初心。稽首大藏十二部经方等正典。亦复归命诸余经法。稽首八分舍利形像。亦复归命现在诸佛。四方四王。忉利释梵。三十三天。虚空天上。地上地下。有诸山林树下。一切神仙。有大神足者。有天眼者。有天耳者。愿使闻知。皆为证明。愿一切众生。若未忏者。皆得灭罪。作如是言。我等或从无始世界及今恶身。狂惑心乱。无量倒见。烦恼恶业。不可具陈。所作众罪。不自觉知。恶心炽盛。不见后世。但见现在。乐习烦恼。远离善根。恶业障隔。近恶知识。于比丘比丘尼边作非法事。于父母边作非法事。或复自在用僧鬘物。于五部僧边或作是非。或说世间无量恶业。或杀菩提善根众生。或谤法师。法说非法。非法说法。谓如来无常。正法无常。僧宝无常。不乐慧施。信受邪法。是故今日。无量怖畏。无量惭愧。归依三宝。诸佛慈悲。方等父母。菩萨知识。听许我等。发露忏悔。愿除无量劫以来生死重罪。愿后更莫造。

复次世尊。我等或从无量劫来造作五逆。或犯过去未来现在诸佛禁戒。作一阐提行。发麁恶言。诽谤正法。造是重业。未曾改悔。心无惭愧。或犯十恶五逆等罪。自知定犯如是重事。本心初无怖畏惭愧。默受供养。未曾发露。于彼正法。未有护惜建立之心。于其中间。毁呰轻贱。言多过恶。或复说言。无佛法僧。或造如是。十恶五逆。无间重罪。是故今日。无量怖畏。无量惭愧。归依三宝。诸佛慈悲。方等父母。菩萨知识。听许我等。发露忏悔。愿除无量劫以来生死重罪。愿后更莫造。

复次世尊。我等或从无量劫来。或四倒见。四重之法。说偷兰遮。偷兰遮法。说为四重。犯说非犯。非犯说犯。轻罪说重。重罪说轻。净见不净。不净见净。或复邪见。赞说世典。不敬佛经。诸恶论义。畜八不净。真是佛语。以为魔语。真是魔语。以为佛语。或复信受。六师所说。或作是言。如来今日。毕竟涅盘。三宝无常。身心起惑。无量倒见。是故今日。无量怖畏。无量惭愧。归依三宝。诸佛慈悲。方等父母。菩萨知识。听许我等。发露忏悔。愿除无量劫以来生死重罪。愿后更莫造。

复次世尊。我等或从无量劫来。及今一形。或犯招提僧物。或犯十方僧物。或犯现前僧物。或犯五部僧物。乃至一比丘物。一切檀越物。或复自称。我得正法。四禅四果。缘是恶业。不善因缘。或本出家。造作四重。八禁六重。十三僧残。二不定法。三十舍堕。九十一堕。四忏悔法。众多学法。七灭诤法。或犯如是。一一诸戒。从突吉罗。复至四重。或复五逆。诽谤正法甚深经典。造一阐提行。覆藏不悔。日夜增长。曾闻佛说。若犯四重。乃至五逆。或谤正法。若不发露。定堕地狱。诸佛菩萨。声闻缘觉。无能救护。师僧父母。诸天世人。亦不能救。是故今日。无量怖畏。无量惭愧。是故今日。归依三宝。过去多宝。未来千佛。现在分身诸佛释迦。诸佛慈悲。方等父母。菩萨知识。听许我等。发露忏悔。愿除无量劫以来。烦恼障。业障。报障。四重无间。十恶重罪。

复次世尊。我等今者。为诸众生。及自己身。十方佛前。今者忏悔。一切众生。无量劫来。不识诸佛。及父母恩。不解善法。造作众恶。自恃种性。及诸财宝。盛年放逸。作诸恶业。随心所作。不见其过。凡夫愚行。无智闇覆。亲近恶友。烦恼乱心。五欲因缘。心生忿恚。不知厌足。故作众恶。亲近非圣。因生悭嫉。贫穷因缘。而造诸恶。及以女色。奸谄作恶。系属于他。常有怖畏。不得自在。诸结恼热。贪欲恚痴。娆动其心。渴爱所逼。造作众恶。身口意恶。所集三业。是众罪等。今悉忏悔。或不恭敬。佛法圣僧。如是众罪。今悉忏悔。或不恭敬。菩萨缘觉。如是众罪。今悉忏悔。以无智故。诽谤正法。不知恭敬。父母师长。如是众罪。今悉忏悔。愚惑所覆。憍慢放逸。因贪恚痴。造作诸恶。如是诸罪。今悉忏悔。我今供养。十方诸佛。愿诸众生。令住十地。悉令具足。如来正觉。

尔时。佛告善见王子。善哉善哉。大士大士。自能观身。不善恶业。生大怖畏。发露诸恶。复为众生。忏悔众罪。以是名汝。是真大士。自离众恶。复令众生。远离众恶。是故名汝。是真大士。不自愿身。先愿众生。令得正觉。是故名汝。是真大士。

尔时。善见王子三千人。忏悔以讫。以偈赞佛

唯佛一人独第一　　三界父母一切智

于一切等无与等　　稽首世尊希有比

凡人行惠为己利　　求报以财而给施

佛大慈仁无此事　　怨亲憎爱以等利

大精进人我归命　　佛二足中尊最上

智能眼人能知见　　诸天不解此智能

过去未来今诸佛　　一切我皆稽首礼

如是我今归命佛　　亦如恭敬三世尊

尔时。十方诸佛。即为善见王子及三千人。而说偈教

若欲求佛道　　常随多闻人　　如事善师想

成佛亦不久　　若持戒清净　　是名实比丘

若有能观空　　是名得三昧　　若有能精进

是名行道人　　若有得涅盘　　是名为实乐

持戒大沙门　　大戒清净尼　　半月常布萨

结净行乞食　　身被僧伽梨　　衣钵行随身

诸天皆欢喜　　恭敬合掌礼　　我使诸天人

以为作给使　　亦如诸小天　　奉事天帝释

今日得现报　　未来不可量　　出家持禁戒

是名报佛恩　　复次善见王　　除我及菩萨

世间一切人　　心生清净信　　了知十方佛

常住不涅盘　　法僧亦复然　　如是诸人等

是名报佛恩

复次善见王　　世间一切人　　心无分别相

了知一乘道　　过去并未来　　十方及现在

唯有一佛乘　　无二亦无三　　若能发是意

心无分别相　　如是诸人等　　是名报佛恩

复次善见王　　若能有一人　　于我灭度后

心常生信解　　皆言诸众生　　悉有如来性

如是诸人等　　亦名报佛恩　　若修一念善

不求天果报　　直向无上道　　亦名报佛恩

复次善见王　　于我灭度后　　若能有一人

须臾读是经　　敬重佛法僧　　孝顺供养师

如是诸人等　　亦名报佛恩　　若人舍一财

饮食及衣服　　普施诸大众　　亦名报佛恩

复次善见王　　于我末法中　　有能化一人

须臾听是经　　复胜别供养　　百亿菩萨众

如是大乘经　　诸佛菩萨母　　念佛敬是经

并诸菩萨众　　等心无彼此　　是名报佛恩

复次善见王　　有能末法中　　若欲报佛恩

一念在禅定　　胜活三千界　　满中一切人

谤禅坏乱众　　如杀三千界　　满中一切人

及诸众生类　　谤禅坏乱众　　其罪亦如是

若人见修善　　诽谤不信受　　断坏三宝种

不名报佛恩

尔时。善见王子三千人。蒙佛教已。欢喜顶受。重说偈言

我等今者　　稽首过去　　未来现在

三世诸佛　　亦复归命　　释迦文佛

稽首八万　　四千法藏　　亦复归命

诸余经法　　稽首过去　　维摩文殊

亦复归命　　多闻大智　　阿难舍利

稽首无学　　五分法身　　亦复归命

始学初因　　稽首以讫

重说偈言

诸佛说何实　　何者是不实　　实之以不实

二事不可得　　如是真实相　　不戏于诸法

怜愍众生故　　方便转法轮　　诸圣所从来

佛示如是来　　实相及所去　　佛亦尔无异

诸圣如实语　　佛亦如实说　　以是故名佛

多陀阿伽度　　忍铠心坚固　　精进弓力强

智能箭到利　　破憍慢诸贼　　应受天世人

一切诸供养　　以是故名佛　　以为阿罗汉

正知苦实相　　亦实知苦因　　知苦尽实相

亦知苦尽道　　真正解四谛　　定实不可变

是故十方中　　号三藐三佛　　得微妙三明

清净行亦具　　是故号世尊　　鞞阇遮罗那

解知一切法　　自得妙道法　　或时方便说

愍念一切故　　灭除老病死　　令到安稳处

以是故名佛　　以为修伽陀　　知世所从来

亦知世尽道　　以是故名佛　　为路迦鞞陀

戒定慧等眼　　无及况出上　　以是故名佛

为阿耨多罗　　大悲度众生　　软善教调御

以是故名佛　　富楼沙昙藐　　智能无烦恼

说最上解脱　　以是故名佛　　提婆魔[少/兔]舍

三世动不动　　尽及不尽法　　道树下悉知

是故名为佛

尔时。十方诸佛入神通三昧。而自举身。处于空中。异口同音。唱如是言。是善见大士及以三千人。汝等罪性。不在外。不在内。不在中间。心实故善力实。心解故罪性解。空慧故罪性空。信力故福力多。若能如是忏悔者。则为己见我。亦见多宝佛及诸分身者。忏悔灭罪。以常见我今日教化诸菩萨。如是忏悔者。令我及分身。灭度多宝佛。一切皆欢喜。十方现在佛。并过去未来。亦见亦供养。亦令得欢喜。顺此大乘经。得入菩提门。

佛告诸弟子。有罪欲忏悔。当如善见王。礼是三世佛。十二部尊经。诸大菩萨僧。一一心礼。亦如遭我想。值我想。见我想。见一佛想。二佛想。十佛想。见百佛想。千佛想。万佛想。亦如见无量佛想。如是一一心礼。是人福德无量。灭除生死重罪。阿僧祇劫中。不堕三恶道。安住于佛道。决定无有疑。是故悔诸罪。至心谛信之。定得灭重罪。

尔时。善见王子三千人等。俱发声言。以偈赞佛

世尊大慈悲　　释种大法王　　处众师子吼

普摄诸众生　　视众如一子　　无彼亦无此

以见无上尊　　是故今敬礼

尔时。佛告善见王子及以三千人等。若能如是。发露忏悔。不覆藏罪。是真菩萨。汝于来世。必得作佛。复次善男子。于我灭后。有能眞心礼是十方诸佛。十二部经。诸菩萨僧者。是名报三宝恩。即灭十恶五逆及谤方等。灭是罪已。应以须陀洹得度者。授与须陀洹果。应以斯陀含得度者。授与斯陀含果。应以阿那含得度者。授与阿那含果。应以阿罗汉得度者。授与阿罗汉果。应以辟支佛得度者。授与辟支佛果。应以菩萨得度者。授与菩萨果。今是经中诸大菩萨摩诃萨。得一生实相。皆由礼是十方三世诸佛。或有菩萨得二生法界。皆由礼是三世诸佛。或有菩萨得毕竟智。皆由礼是三世诸佛。或有菩萨得悟第一义谛。皆由礼是三世诸佛。或有菩萨得首楞严三昧。皆由礼是三世诸佛。或有菩萨得虚空三昧。智印三昧。皆由礼是三世诸佛。或有菩萨得不退忍。如法忍如法界忍。皆由礼是三世诸佛。或有菩萨得陀罗尼。大念心无碍智。皆由礼是三世诸佛。或有菩萨得师子吼三昧。金刚三昧。五智印三昧。皆由礼是三世诸佛。或有菩萨得平等三昧。大慈大悲阿耨多罗三藐三菩提佛行。皆由礼是十方无量三世诸佛。

尔时。文殊师利法王子菩萨摩诃萨而白佛言。世尊。一切众生。狂惑心乱。造作恶逆。云何自知。而得灭罪。

佛告文殊师利。如上所说。若人闻是方广经典。及闻十方三世诸佛名。十二部经。诸大菩萨。心生欢喜。无量信敬。书写受持。读诵通利。空净之处。净治一室。香埿涂地。以好幡盖。庄严其内。先烧好香。然后请佛。不问多少。香水洗浴。着净衣服。一上厕一洗浴。安置宝座。久修是经。了知法相。无人我见。请命令上。分别称扬。烧好妙香。一心除乱。正忆正念。一心念佛。是诸行人。和合为上。若不和合。瞋恚诤讼。不名忏悔。瞋恚俱怀。与道相违。想念大乘。思第一义。七日七夜。不得眠卧。一日三时。读诵是经。日夜六时。烧香供养。礼拜忏悔。称是经中诸佛菩萨。十二部经名号。心心不乱。心心不错。心心不异。心心时进。心心日进。心心生信。心心欢喜。心心相次。心心相续。心心深重。心心不离。心心思罪。心心念佛。心心念法。心心念僧。心心念戒。心心念舍。心心念天。是人如是读诵。如是礼拜。如是至心。如是忏悔。从初一日。至第六日。复以香埿涂地。复以香水浴身。烧种种妙香。深心供养。以此至心。是人忏悔。震动十方。我于尔时。与无量无边恒沙诸佛。无量无边恒沙菩萨。随其音声。入其室内。与作证明。如是七日。定得灭罪。净除罪业。决定无疑。所以知者。凡夫之人。未合真谛。当取梦相。若见一梦。即灭一逆。见此五梦。即灭五逆。是人其夜。梦见自身。欲渡大河。上大桥行。当知是人。定得度脱。其人或时。梦见自身。人与洗浴。天雨其身。当知是人。定得清净。其人或时。梦见自身。入沙门大会之中。入次而坐。当知是人。真佛弟子。其人或时。梦见自身。入塔寺中。见好大像。及见菩萨。当知是人。得正门已。其人或时。梦见自身。自得菓食而食。当知是人。还得果报。

佛告文殊师利。若有比丘。比丘尼。菩萨。清信士女。沙弥。沙弥尼。失心错乱。身犯如是。一一禁戒。如是忏悔。若不灭罪。无有是处。除不至心忏悔者外。

文殊师利问佛言。世尊。行此法时。得多人不。佛言。一人以上。二十人以下。行此法时。亦勿曾念诸余经典。从此悔已。后更莫造。是名悔法。应作是念。我等今者。如死还活。我当持戒。我当精进。我当读诵大乘方等。是人尔时。应作是念。从今日始。坚持禁戒。愿如金刚。是人作是念时。维摩大士。复与无量菩萨。立其人前。为作时证。大德普贤。为作羯磨。大德迦叶。与作依止。佛告文殊。是名灭罪。是名解脱。是名具戒。是名得住。

尔时世尊。复告文殊师利菩萨摩诃萨言。若有犯四重八禁。六法十戒。三归五戒。八禁十善。一一戒律。乃至五逆。及谤方等。除一阐提。若不忏悔。发露诸罪。其人命终。决定必堕。阿鼻地狱。

文殊师利白佛言。世尊。云何名为阿鼻地狱。唯愿如来。为一切众生。说其因缘。形状大小。苦乐受报。劫数多少。

佛告文殊。快哉快哉。快问是义。谛听谛听。及诸大众。善思念之。吾当为汝。广开分别。云何名为。阿鼻地狱。阿者言无。鼻者言间。间无暂乐。故言无间。阿者言无。鼻者言遮。阿者言无。鼻者言救。阿者言无。鼻者言不动。阿者言极热。鼻者言极恼。阿者言不闲。鼻者言不住。不住不闲故。名阿鼻地狱。阿者言大火。鼻者言极热。猛火入心故。名阿鼻地狱。

佛复告文殊师利菩萨摩诃萨言。善男子。阿鼻地狱。纵广正等。八万由旬。七重铁城上。有七重铁网。下有十八鬲。周匝七重。是皆刀林。其七重城内。复有剑林。下有十八鬲。其一一鬲。八万四千重。于其四角。复有四大铜狗。其身长大。四十由旬。眼如电光。牙如剑树。齿如刀山。舌如铁钩。抓如铁杈。尾如铁蟒。一切毛孔。皆出猛火。其烟臭恶。世间臭物。无以可比。其狱四门。一一门边。复有十八狱卒。头如罗剎头。口如罗剎口。头上十八角。手捉铁叉。七重城内。有无数铁幢。幢头火涌。如沸涌泉。其铁流迸。满阿鼻城中。阿鼻四门。其一一门上。复有十八铜釜。沸铁涌出。四门漫流。满阿鼻城。一一鬲间。复有八万四千铁蟒大蛇。吐毒吐火。身满城中。其蛇哮吼。如天大雷。雨大铁丸。满阿鼻城中。此城苦事。八万亿千。苦中苦者。恼中恼者。皆集此城。阿鼻地狱。四方有门。一一门外。各有猛火。东西南北。交过通彻。八万由旬。周匝铁墙。铁网弥覆。其地亦铁。上火彻下。下火彻上。四维上下。周匝一时。苦事俱起。如上所说。四重八禁。犯戒五逆。及谤方等。若不依此经中忏悔。而无惭愧。其人命终。如大壮士。屈申臂顷。落入阿鼻地狱。身满其中。热脑急故。口噤不语。唯复张眼合口。合口张眼。此人罪故。万亿刀轮。从空而下。头入足出。一切苦事。过上所说。百千万倍。

若有具犯四重。受大苦恼。具足五大劫。八禁复倍。五逆复倍。谤方等经复倍。谤三宝。偷僧祇物。污净行比丘。污比丘尼。谤师害师者。若人奸母。如此人等。复倍加上。除一阐提。永断善根。不出阿鼻。是等罪人。受苦之时。猛火入心。闷绝而死。狱卒罗剎。以铁叉打地。唤言活活。应声即活。一日一夜。万死万生。受大苦恼。如上所说。其人从阿鼻地狱出。以破戒因缘。虚食信施。复入诸小十八地狱。所谓寒冰地狱。黑闇地狱。燋热地狱。刀轮地狱。剑轮地狱。火车地狱。沸屎地狱。濩汤地狱。灰河地狱。剑林地狱。铁床地狱。铜柱地狱。铁机地狱。铁轮地狱。铁窟地狱。铁丸地狱。尖石地狱。饮铜地狱。各八百万岁。然后得出。常生下处。五百世中。不识三宝。值善知识。得发菩提。不值知识。还堕地狱。犯突吉罗罪。若不忏悔。地狱受苦。如四天王日月八百万岁。波夜提罪复加二倍。僧残罪复加二倍。是诸罪人。受苦之时。更无余言。唯得唱言。阿波波。阿咤咤。阿罗罗。阿婆婆。是故有罪。当急忏悔。还归三宝。

复次。文殊师利菩萨摩诃萨。若欲速疾除灭罪者。如是经中。忏悔发露。行道七日。一日一食。思惟正观。忆念如来成佛时。大人相。觉人相。不动人相。解脱人相。光明人相。满智能人相。具足诸波罗密相。首楞严等诸三昧海相。菩萨摩诃萨。从胜意慈三昧起入灭意定。从灭意定起还入首楞严定。从首楞严定起入慧炬三昧。从慧炬三昧起入诸法相三昧。从诸法相三昧起入光明相三昧。从光明相三昧起入师子音声三昧。从师子音声三昧起入师子奋迅三昧。从师子奋迅三昧起入师子振动三昧。从师子振动三昧起入海意三昧。从海意三昧起入普智三昧。从普智三昧起入陀罗尼印三昧。从陀罗尼印三昧起入普现色身三昧。从普现色身三昧起入法界性三昧。从法界性三昧起入师子王三昧。从师子王三昧起入灭诸魔相三昧。从灭诸魔相三昧起入空慧三昧。从空慧三昧起入解空相三昧。从解空相三昧起入大空智三昧。从大空智三昧起入遍一切处色身三昧。从遍一切处色身三昧起入观心相三昧。从观心相三昧起入菩萨摩诃萨金刚相三昧。从菩萨摩诃萨金刚相三昧起入金刚顶三昧。从金刚顶三昧起入一切海三昧。从一切海三昧起入一切陀罗尼海三昧。从一切陀罗尼海三昧起入一切佛境界海三昧。从一切佛境界海三昧起入一切诸佛解脱解脱知见海三昧。从一切诸佛解脱解脱知见海三昧起然后入无量无边诸三昧海门。从诸三昧海门起入寂意灭意三昧。从寂意灭意三昧起入金刚喻定大解脱三昧门。

佛告文殊。于我灭后。若有善男子。善女人。生一念信心。若能书写读诵一偈。念是相。忆是相。观是相。信心成就。一念之顷。除却九十亿那由他恒河沙等微尘数劫生死重罪。永离闇障。明知如来。常住不灭。

尔时世尊。为诸大众。重说偈言

力士诸鬼神　　畜生恶象王　　淫女及恶龙

无量诸恶人　　婆薮阿阇世　　提婆殃崛魔

身心起逆罪　　应堕阿鼻狱　　生信礼三世

十方无量佛　　释迦临涅盘　　为住无量劫

摩伽陀国人　　悉发菩提心　　皆由恭敬礼

十方三世佛　　阿若憍陈如　　五百声闻等

来世成佛道　　皆由恭敬礼　　十方三世佛

外道婆罗门　　十仙大梵志　　今得阿罗汉

乃往过去世　　皆由恭敬礼　　十方三世佛

自悟第一义　　十方佛土中　　一切菩萨众

往生无量寿　　皆由恭敬礼　　十方三世佛

复次善见王　　我昔作国王　　名曰大仙与

佛日未出时　　供养出家人　　五百婆罗门

饮食及衣服　　房舍及卧具　　悉满二十年

我时即告言　　师等发菩提　　是诸婆罗门

虽复受供养　　实不信三宝　　师便答我言

世间无菩提　　及以无解脱　　我等闻是语

实护方等经　　断是婆罗门　　五百人命根

是人命终已　　即堕阿鼻狱　　既堕地狱已

实时发三念　　礼是三世佛　　敬信方等经

大士菩萨僧　　作是三念已　　实时出地狱

往生甘露鼓　　寿命十小劫　　皆由生信心

敬礼十方佛　　是诸波罗门　　初谤堕地狱

后信便得出　　况汝大菩萨　　具足惭愧者

本自实无罪　　为诸众生故　　忏悔四重禁

及以五无间　　乃至一阐提　　若有凡夫人

身犯如是罪　　若能如是忏　　除灭四重禁

五逆一阐提　　必得成佛道　　唯除不信者

若有信解心　　恭敬礼诸佛　　不成无是处

尔时善见王　　及以三千人　　同声白佛言

若我等得佛　　愿度生死流　　唯愿天人尊

为我分别说　　其有受持者　　书写及读诵

功德为云何　　佛言善见王　　汝今当善听

吾为汝说之　　若人以七宝　　供养千世界

施与一切众　　复能善说法　　化得罗汉果

不如有一人　　闻是诸佛名　　乃至一念信

或复一时礼　　其福复过彼　　何况读诵书

敬信礼拜者　　功德不可量　　若人能书写

受持及读诵　　发心时礼拜　　胜以起塔寺

遍千世界中　　尔时大迦叶　　阿难舍利弗

护塔金刚士　　诸梵及帝释　　转轮四天王

头面礼佛足　　同声白佛言　　如来去世后

我等当流布　　教化诸众生　　护念礼拜者

得心常安隐　　或犯破重禁　　五逆谤方等

使得闻佛名　　安住清净地　　亦如善见王

来世见佛性

尔时。释迦牟尼佛告诸大众。汝等善听。我今为汝。说本因缘。我于往昔。过无量劫。于妙光佛所。闻是十方三世佛名。心生欢喜。合掌顶受。在在处处。教化无量无边众生。闻是佛名。尔时众中。唯有三千人。共我法仪。生无量信心。从我礼拜。是诸佛名。今覩现在十方悉皆成正觉。

佛告大众。诸善男子。欲灭四重。无间重罪。谤大方等。一阐提罪。皆由信心。复次善男子。若人不信。轻呰不敬。则为谤此十二部经。及谤金刚色身。及谤大士文殊师利。及以谤此十方诸佛。是人定堕地狱而无虚也。何以故。而不信故。谤正法故。谤上人故。谤一切十方三世佛故。定堕地狱。信是佛名。至心礼拜。若不除灭。十恶五逆。及谤方等。无有是处。唯除不信者。断善根人。一阐提者。诸善男子。百亿释迦。一一分身。国土教化。末后释迦。则我身是也

尔时所将三千人等。今皆成佛。初千人者。华光为首。中千人者。楼至为首。后千人者。弥勒为首。是故汝等。应当礼敬如是十方三世诸佛名号之者。汝于来世。当为大众。开阐道教。广济群盲。令出三界。寂然闲居。安处道场。如我无异

尔时陀罗尼菩萨。即从坐起。正理衣服。合掌恭敬。而白佛言。世尊。当何名此经。云何奉持。云何修行。

佛告陀罗尼菩萨。善男子。是经名为大通方广。亦名忏悔除罪得福。如是受持。亦名三千人庄严成佛经。如是受持。广大无对。如是受持。普摄一切。如是受持。无量藏门。如是受持。金刚宝藏。如是受持。济诸重禁。如是受持。

陀罗尼菩萨白佛言。世尊。如佛所说。是经如是。唯大利益。无量众生。灭罪成佛。是经即是。诸佛之母。菩萨之道。声闻之眼。天人之舍。有如是等。不思议事。我当受持。天上人中。在在处处。广宣流布。常使不断。令得久住。

佛言。善哉善哉。如是大士。总持无量。一切大藏。当于来世。坐我座处。行我行处。

佛说是经时。无量菩萨住不退不动地。八万声闻发大乘心。十千比丘得阿罗汉果。八万四千天人得法眼净。百千众生发阿耨多罗三藐三菩提心。

佛说是经已。金华宝池。忽然不现。佛摄光明。娑婆世界。高下不净。秽恶如本。人行恶故。地狱如本。说是经已。发向娑罗。一切大众。欢喜奉行。
